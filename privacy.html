<html>
  <head>
    <title>Untitled</title>
  </head>
  <body>
ทำไมเราจึงแชร์นโยบายความเป็นส่วนตัวนี้กับคุณ
เราให้ความสำคัญกับการปกป้องความเป็นส่วนตัวของข้อมูลทางการเงินของคุณ Facebook Payments Inc. (“Facebook Payments”) ต้องการเปิดเผยและให้ความโปร่งใสเกี่ยวกับวิธีการเก็บข้อมูลส่วนตัวของคุณและวิธีการใช้อย่างมีข้อจำกัด
เรามุ่งมั่นที่จะเก็บรักษาข้อมูลทางการเงินส่วนตัวของคุณที่ไม่ใช่ข้อมูลสาธารณะไว้เป็นความลับ ซึ่งรวมถึงข้อมูลเกี่ยวกับบัตรเครดิตและวิธีการชำระเงินอื่นๆ ของคุณ จากนี้ไปเราจะเรียกข้อมูลเหล่านี้ว่า "ข้อมูลส่วนตัว" เพื่อประหยัดพื้นที่
เราอาจต้องแชร์ข้อมูลส่วนตัวของคุณในบางสถานการณ์ เพื่อให้เราสามารถให้บริการที่ดีที่สุดเท่าที่เป็นไปได้กับคุณ หรือเพื่อให้เราสามารถดำเนินธุรกิจได้ หรือเพื่อให้สอดคล้องกับการร้องขอทางกฎหมาย เราจะกล่าวเพิ่มเติมถึงสถานการณ์เหล่านี้ต่อไปในเอกสารนี้
*โปรดอ่านนโยบายความเป็นส่วนตัวนี้ นโยบายนี้จะช่วยให้คุณเข้าใจว่าข้อมูลใดที่เราแชร์ ข้อมูลใดที่เราไม่ได้แชร์ และวิธีการเก็บรักษาข้อมูลของคุณให้ปลอดภัย*
Facebook Payments เป็นอีกบริษัทหนึ่งซึ่งแยกต่างหากจาก Facebook, Inc. Facebook Payments จะไม่แชร์ข้อมูลส่วนตัวของคุณกับบุคคลอื่น ซึ่งรวมถึง Facebook, Inc. หรือบริษัทในเครืออื่นๆ ยกเว้นในบางครั้งซึ่งเราจะอธิบายต่อไปในนโยบายนี้
Facebook Payments จะรับข้อมูลส่วนตัวอย่างจำกัดจากคุณเท่านั้น โดยเฉพาะอย่างยิ่งหมายเลขบัตรเครดิตหรือข้อมูลวิธีการชำระเงินอื่นๆ ของคุณ สำหรับข้อมูลเกี่ยวกับนโยบายความเป็นส่วนตัวทั่วไปของ Facebook, Inc. โปรดดูที่ https://www.facebook.com/policy.php

วิธีการที่เราใช้งานข้อมูลของคุณ
เมื่อคุณให้ข้อมูลส่วนตัวของคุณกับ Facebook Payments เราจะใช้ข้อมูลนี้เพื่อช่วยคุณในการชำระเงินบนเว็บไซต์และแพลตฟอร์มของ Facebook เท่านั้น

วิธีการที่เราแชร์ข้อมูลของคุณ
Facebook Payments จะไม่แชร์ข้อมูลส่วนตัวของคุณกับบุคคลอื่นเพื่อวัตถุประสงค์ทางการตลาดถ้าหากไม่ได้รับการยินยอมอย่างชัดเจนจากคุณ
เราจะไม่ขายหรือให้เช่าข้อมูลส่วนตัวของคุณกับบุคคลอื่นนอกเหนือจาก Facebook Payments ซึ่งรวมถึง Facebook, Inc. ซึ่งเป็นบริษัทแม่ของเรา เราจะให้ข้อมูลนี้เมื่อจำเป็นในการดำเนินการชำระเงินของคุณ หรือถ้าหากเป็นข้อกำหนดทางกฎหมาย เช่น ในการตอบกลับหมายเรียกหรือการตรวจสอบอิสระเท่านั้น เรากำหนดให้บุคคลที่ได้รับข้อมูลนี้ใช้ข้อมูลที่ได้มาเพื่อวัตถุประสงค์ดังที่กล่าวมาแล้วเท่านั้น
เราอาจแชร์ข้อมูลส่วนตัวของคุณกับ Facebook, Inc. ซึ่งเป็นบริษัทแม่ของเรา ทั้งนี้จะเกิดขึ้นได้จากสาเหตุบางอย่าง:
เพื่อดำเนินการชำระเงินของคุณ
เพื่อบำรุงรักษาบัญชีการชำระเงินของคุณ หรือ
เพื่อตรวจจับ ป้องกัน หรือเพื่อระบุการหลอกลวง ความปลอดภัย หรือปัญหาทางเทคนิคต่างๆ
เรากำหนดให้ Facebook, Inc. ใช้ข้อมูลนี้เพื่อวัตถุประสงค์เฉพาะเหล่านี้เท่านั้น

วิธีการเข้าถึงและอัพเดตข้อมูลส่วนตัวของคุณ
คุณสามารถดูและอัพเดตข้อมูลส่วนตัวของคุณได้ ซึ่งรวมถึงการลบบัตรเครดิตหรือวิธีการชำระเงินอื่นๆ โดยไปที่เพจการตั้งค่าการชำระเงินในการตั้งค่าบัญชีผู้ใช้ Facebook ของคุณ
ถ้าคุณปิดใช้งานบัญชีผู้ใช้ Facebook คุณจะไม่สามารถเข้าถึงข้อมูลส่วนตัวของคุณได้ เราเก็บข้อมูลบางอย่างไว้ในไฟล์สำหรับการรายงานทางกฎหมายและข้อผูกมัดด้านการตรวจสอบเท่านั้น Facebook Payments จะไม่ใช้ข้อมูลส่วนตัวที่เกี่ยวข้องกับบัญชีผู้ใช้ซึ่งถูกปิดใช้งานไม่ว่าด้วยสาเหตุใดๆ นอกเหนือจากเพื่อตอบสนองข้อผูกมัดต่างๆ ดังกล่าว เราอาจลบบันทึกที่เกี่ยวข้องกับบัญชีผู้ใช้ซึ่งถูกปิดใช้งานเมื่อเวลาผ่านไปตามที่กฎหมายอนุญาตหรือกำหนด

วิธีการเก็บรักษาข้อมูลส่วนตัวของคุณไว้อย่างปลอดภัย
เราจะใช้มาตรการรักษาความปลอดภัยที่เหมาะสมเพื่อปกป้องข้อมูลส่วนตัวของคุณจากการเข้าถึงโดยไม่ได้รับอนุญาต และการเปลี่ยนแปลงโดยไม่ได้รับอนุญาต การแชร์ หรือการทำลาย มาตรการรักษาความปลอดภัยต่างๆ รวมถึงการตรวจสอบที่ทำขึ้นภายในกับการเก็บข้อมูลของเรา วิธีการจัดเก็บและประมวลผล และมาตรการรักษาความปลอดภัย ซึ่งรวมถึงมาตรการรักษาความปลอดภัยทางกายภาพและทางเทคนิคเพื่อป้องกันการเข้าถึงระบบที่เราใช้เก็บข้อมูลส่วนตัวโดยไม่ได้รับอนุญาต Facebook Payments ใช้มาตรฐานการเข้ารหัสของผู้นำในอุตสาหกรรมกับข้อมูลส่วนตัวของคุณ ตัวอย่างเช่น หมายเลขบัตรเครดิตของคุณจะมีการเก็บไว้ในรูปแบบที่มีการเข้ารหัสเสมอ
ความปลอดภัยของบัญชีผู้ใช้ของคุณยังขึ้นอยู่กับการเก็บรักษารหัสผ่านของบัญชีผู้ใช้ไว้เป็นความลับ คุณไม่ควรแชร์ชื่อหรือรหัสผ่านของบัญชีผู้ใช้กับบุคคลอื่น ถ้าคุณให้รหัสผ่านกับผู้อื่น (เช่น บุคคลที่มีความสำคัญ เจ้านายของคุณ หรือเว็บไซต์) พวกเขาจะสามารถเข้าถึงบัญชีผู้ใช้และข้อมูลส่วนตัวของคุณได้
สำหรับข้อมูลเพิ่มเติมเกี่ยวกับหลักปฏิบัติด้านความปลอดภัยโดยทั่วไปของ Facebook โปรดไปที่ https://www.facebook.com/policy.php

อะไรจะเกิดขึ้นถ้านโยบายนี้มีการเปลี่ยนแปลง
นโยบายความเป็นส่วนตัวอาจมีการเปลี่ยนแปลงเป็นระยะๆ เราจะไม่ลดทอนสิทธิ์ของคุณภายใต้นโยบายนี้ถ้าไม่ได้รับความยินยอมอย่างชัดเจนจากคุณ เราจะโพสต์การเปลี่ยนแปลงของนโยบายนี้ลงบน เพจนโยบายความเป็นส่วนตัวเกี่ยวกับการชำระเงิน และถ้าหากการเปลี่ยนแปลงที่เกิดขึ้นมีความสำคัญเราจะส่งอีเมล์ถึงคุณหรือแจ้งคุณบน Facebook เวอร์ชันของนโยบายความเป็นส่วนตัวสามารถดูได้จากวันที่มีผลซึ่งอยู่ด้านบนของเพจ เรายังจัดเก็บนโยบายความเป็นส่วนตัวเวอร์ชันก่อนหน้านี้ไว้ในบันทึกข้อมูลซึ่งคุณสามารถเปิดอ่านเมื่อใดก็ได้

ประกาศประจำปีเรื่องความเป็นส่วนตัว
Facebook Payments จะส่งอีเมล์ประกาศเรื่องความเป็นส่วนตัวถึงคุณอย่างน้อยปีละครั้ง ซึ่งมีเนื้อหาดังต่อไปนี้:
ประเภทของข้อมูลส่วนตัวที่มีการเก็บรวบรวม
ข้อมูลส่วนตัวมีการประมวลผลอย่างไร และเพื่ออะไร
ประเภทของบุคคลที่อาจได้รับข้อมูลส่วนตัวของคุณ
หากมีความเกี่ยวข้อง ข้อมูลส่วนตัวอาจมีการถ่ายโอนไปที่ประเทศใด
ข้อเท็จจริงที่ว่ามีการปกป้องความเป็นส่วนตัวและความปลอดภัยตามสมควร และ
สิทธิ์และทางเลือกของแต่ละบุคคลเกี่ยวกับนโยบายความเป็นส่วนตัว

สำหรับข้อมูลเพิ่มเติม
สำหรับข้อมูลเพิ่มเติมเกี่ยวกับนโยบายความเป็นส่วนตัวนี้หรือโปรแกรมความเป็นส่วนตัวของ Facebook Payments โปรดติดต่อ Facebook Payments Inc. ทางไปรษณีย์ที่: Facebook, Attn: Legal Department, 1601 Willow Avenue, Menlo Park, California, 94025
ผู้ใช้ในเท็กซัส: ถ้าคุณมีข้อร้องเรียน อันดับแรกให้ติดต่อแผนกช่วยเหลือผู้บริโภคของ Facebook Payments Inc. ทางออนไลน์ที่ ศูนย์สนับสนุนของ Facebook Payments หรือผ่านสายด่วนอัตโนมัติสำหรับลูกค้าของ Facebook Payments ฟรีที่ 1-866-238-8605 ถ้าคุณมีข้อร้องเรียนที่ยังไม่ได้รับการแก้ไขเกี่ยวกับการดำเนินการส่งเงินหรืออัตราแลกเปลี่ยนของ Facebook Payments Inc. โปรดส่งข้อร้องเรียนของคุณมาที่: Texas Department of Banking, 2601 North Lamar Boulevard, Austin, Texas 78705, 1-877-276-5554 (โทรฟรี) www.dob.texas.gov
  </body>
</html>
